-------------------
```
वैष्णवी --- ना. [सं.] --- १. लक्ष्मी । २. वैष्णव धर्ममा दीक्षित भएकी स्त्री।
वैष्णवी टीका- --- ना. --- वैष्णव सम्प्रदायमा दीक्षित भएकाहरूले लगाउने टीका।
वैषयिक- --- वि. [सं.] --- १. कुनै विषयसँग सम्बन्धित; विषयसम्बन्धी। २. विषयवासनामा बढी आसक्त रहने; विषयासक्त; कामुक; विषयी।
व्यक्त- --- वि. [सं.] --- १. प्रकट गरिएको; इन्द्रियद्द्वारा प्रत्यक्ष गर्न सकिने। २. आँखाअगाडिको, आँखाले देख्न सकिने; खुलस्त; स्पष्ट।
व्यक्तता- --- ना. --- व्यक्त हुनाको भाव वा अवस्था; स्पष्टता।
व्यक्त शब्द- --- ना. --- सुन्ने व्यक्तिहरूद्वारा उही रूपमा भनिने र लेखिने शब्द; वर्णनात्मक शब्द।
व्यक्ति- --- ना. [सं.] --- १. मानिस। २. अरूभन्दा छुट्टै अस्तित्व भएको प्राणी।३. जाति वा समूहमध्ये एउटा। ४. स्वतन्त्र सत्ता। ५. व्यक्त हुने वा स्पष्ट हुने काम।
व्यक्तिनु- --- अ.क्रि. [व्यक्त+इ+नु] --- व्यक्त हुनु।
व्यक्तिगत --- वि. [सं.] --- कुनै एक व्यक्तिसँग मात्र सम्बन्ध भएको; एक जनासित मात्र सम्बन्ध राख्ने; एक व्यक्तिको।
व्यक्तिगत अधिकार- --- ना. --- संविधानद्वारा प्रदत्त र सुरक्षित, व्यक्तिको मौलिक अधिकार; देशको प्रत्येक नागरिकले संविधानबमोजिम कर्तव्यपालन गरेपछि प्राप्त हुने मौलिक अधिकार।
व्यक्तिगत विवरण- --- ना. --- कुनै सेवा वा पेसामा संलग्न व्यक्तिका विषयमा नाम, थर, वतन, तीनपुस्ते, जन्मेको साल, मिति, शैक्षिक योग्यता आदि खुलाई लेखाई लिइने विवरण; व्यक्तिगत अभिलेख; वैयक्तिक वृत्तान्त।
व्यक्तिचित्र- --- ना. [सं.] --- १. कुनै एक व्यक्तिसित सम्बन्धित चित्र। २. कुनै एक व्यक्तिले तयार गरेको चित्र।
व्यक्तित्व- --- ना. [सं.] --- १. कुनै व्यक्तिको वैयक्तिक विशेषतालाई देखाउने गुण। २. व्यक्तिविशेषको निजीपन। ३. व्यक्तिले अरूलाई प्रभावित पार्ने व्यक्तिविशेषमा निहित विशेषता।
व्यक्तित्व बोध- --- ना. --- कुनै व्यक्तिमा विशेष रूपमा निहित गुण वा क्षमतालाई थाहा पाउने काम; व्यक्तिका निजी विशेषताको बोध वा ज्ञान।
व्यक्तित्व विकास- --- ना. --- व्यक्तिको व्यक्तिगत गुण वा विशेषतालाई विकसित पार्ने वा हुने काम।
व्यक्ति पूजा- --- ना. [सं.] --- कुनै देश वा समाजको जनसमुदायलाई भन्दा एउटा व्यक्तिलाई महत्त्व दिने काम; कुनै व्यक्तिविशेषलाई मात्र विशेष महत्त्व प्रदान गर्ने तथा उसको गुणगान गर्ने काम।
व्यक्तिप्रधान- --- वि. [सं.] --- १. व्यक्तिलाई प्रधानता दिने; व्यक्तिको महत्त्व भएको। २. आवश्यकताअनुसार बाहिरी कुरालाई ग्रहण गरिएको भए तापनि कवि वा लेखकका निजी विशेषताले प्रधानता पाएको (अभिव्यक्ति, शैली आदि)।
व्यक्ति राजनीति- --- ना. [सं.] --- व्यक्तिव्यक्तिमा सीमित राजनीति।
व्यक्ति भाषा- --- ना. [सं.] --- भाषिका क्षेत्रभित्रका कुनै व्यक्तिद्वारा बोलिने शब्दरूप, वाक्यगठन र व्यक्तिगत केही भिन्नता भएको भाषा।
व्यक्तिवाद- --- ना. [सं.] --- १. अरूको वास्तै नगरी व्यक्तिगत स्वार्थ मात्र सिद्ध गर्न खोज्ने विचार वा मत। २. सम्भव भएसम्म हरेक क्षेत्रमा व्यक्ति स्वतन्त्र हुनुपर्छ र उसमाथि राज्य वा समाजको कम नियन्त्रण हुनुपर्छ भनी मान्ने राजनीतिक सिद्धान्त; समूहवादको विपरीतवाद।
व्यक्तिवादी- --- वि. --- १. व्यक्तिवादमा विश्वास गर्ने; व्यक्तिवादको समर्थक वा अनुयायी। २. व्यक्तिवादसम्बन्धी; व्यक्तिवादको।
व्यक्तिवृत्त- --- ना. [सं.] --- व्यक्तिको वैयक्तिक जीवनको सम्पूर्ण र यथार्थ वृत्तान्त; व्यक्तिको निजी जीवनसँग सम्बन्धित तथ्य; बायोडाटा।
व्यक्तीकरण- --- ना. --- व्यक्त वा प्रकट गर्ने क्रिया वा प्रक्रिया।
व्यक्तीकृत- --- वि. [सं.] --- स्पष्ट वा प्रकट गरिएको; स्पष्टीकृत।
व्यक्त्याइ- --- ना. [√ व्यक्ति(+याइ)] --- व्यक्तिने भाव, क्रिया वा प्रक्रिया।
व्यक्त्याइनु- --- क.क्रि. --- व्यक्त गरिनु वा गराइनु।
व्यक्त्याउनु- --- स.क्रि. --- व्यक्त गर्नु; प्रकटमा ल्याउनु।
व्यग्र- --- वि. [सं.] --- व्याकुल; विह्वल।
व्यग्रता- --- ना. --- व्यग्र हुनाको भाव वा अवस्था; व्याकुलता।
व्यङ्ग- --- वि. [सं.] --- १. शरीर वा अङ्ग नभएको; शरीरहीन। २. शरीरमा कुनै एक अङ्ग नभएको (कानो, खोरन्डो, लँगडो आदि)।
व्यङ्ग्य- --- वि. [सं.] --- १. अभिधा र लक्षणाभन्दा भिन्न व्यञ्जनावृत्तिद्द्वारा बोध हुने; बलाघातद्वारा अर्कै गहिरो अर्थ झल्कने पारिएको; एउटा कुरा भने झै गरी अर्को कुरा भनिएको; घेड हानिएको। ना. २. अभिधा र लक्षणाभन्दा भिन्न व्यञ्जनाद्वारा बुझिने गूढार्थ; साङ्केतिक अर्थ। ३. छनक।
व्यङ्ग्यचित्र- --- ना. --- कुनै व्यक्ति वा घटनालाई लक्ष्य गरी त्यसमा भएको नराम्रो पक्षको व्यङ्ग्यपूर्वक उपहास गरेर लेखिएको चित्र; कार्टुन।
व्यङ्ग्यविनोद- --- ना. --- व्यङ्ग्यवार्ता, प्रहसन, कुराकानी र अभिनयद्वारा मनोरञ्जन ग गर्ने, मन बहलाउने वा आनन्द लिने काम।
व्यङ्ग्यात्मक- --- वि. --- कुनै व्यक्ति वा घटनाप्रति व्यङ्ग्य गरिएको; छेडखानीले भरिएको; घेड हानिएको; व्यङ्ग्यपूर्ण।
व्यङ्ग्यार्थ- --- ना. --- वाच्यार्थ र लक्ष्यार्थभन्दा भिन्न किसिमको, व्यञ्जनावृत्तिद्द्वारा बोध हुने विशेष चमत्कारी अर्थ; ध्वन्यर्थ।
व्यङ्ग्योक्ति- --- ना. --- १. सोझै नभनेर घुमाउरो पाराले भनिएको कुरो वा कथन भएको उक्ति। २. छेडखान गरेर भनिएको कुरो; व्यङ्ग्यपूर्ण उक्ति; घेड।
व्यञ्जक- --- वि. [सं.] --- १. व्यञ्जनाद्वारा अर्थबोध गराउने सामान्य अर्थका अतिरिक्त व्यङ्ग्यार्थलाई पनि व्यक्त गर्ने (शब्द)। २.व्यङ्ग्यार्थ प्रकट गर्ने, बुझाउने वा व्यङ्ग्य भाव जनाउने (शब्द)। ना. ३. नाटकमा आन्तरिक भाव व्यक्त गर्ने चेष्टा; हाउभाउ; अभिनय।
व्यञ्जन- --- ना. [सं.] --- १. सास, घोक्रो र मुख हुँदै, बाधा एवं सङ्कीर्णता बेहोर्दै, खण्डित प्रवाहका साथ टड्कारो घर्षण उत्पन्न गर्दै बाहिर निस्कने सघोष तथा अघोष ध्वनि; स्वरको सहायताविना स्वतन्त्र रूपले उच्चरित हुने वर्ण; स्वरहीन वर्ण; कदेखि हसम्मका वर्ण। २. कुनै अर्थ वा कुनै कुरालाई व्यक्त गर्ने क्रिया; प्रकटगराइ। ३. मुख्य भोजनलाई स्वादिष्ट बनाउने दाल, तरकारी, अचार आदि
व्यञ्जनसन्धि- --- ना. --- दुई व्यञ्जनवर्णको सन्धि हुने व्याकरणिक क्रिया; हल्सन्धि (जस्तै- सत्+जन=सज्जन, तत्+मय=तन्मय आदि)।
व्यञ्जना- --- ना. [सं.] --- शब्दका अभिधा, लक्षणा र व्यञ्जना तीन शक्तिमध्ये एक; वाच्यार्थ र लक्ष्यार्थभन्दा भिन्न, व्यङ्ग्यार्थ वा विशेष चमत्कारी अर्थ बुझाउने शब्दशक्ति।
व्यञ्जनावृत्ति- --- ना. --- १. व्यङ्ग्यात्मक रूपमा वा घुमाउरो पाराले भाव व्यक्त गर्ने वृत्ति वा शैली। २. व्यञ्जनाशक्ति।
व्यञ्जित- --- वि. [सं.] --- व्यञ्जनाशक्तिद्वारा बोध गराइएको; व्यक्त गरिएको; ध्वनित।
व्यतिक्रम- --- ना. [सं.] --- १. सिलसिला टुटेको वा नमिलेको स्थिति; क्रमभङ्ग। २. कुनै क्रममा हुने बाधा वा रोकावट। ३. विधि, नियम आदिको उल्लङ्घन। ४. विघ्न; बाधा; अड्‌काउ।
व्यतिक्रमण- --- ना. --- क्रमको उलटफेर; क्रमभङ्ग; व्यतिक्रम।
व्यतिरेक- --- ना. [सं.] --- १. परस्पर नमिल्ने विरोधी गुण वा कुरा; अन्तर; भेद। २. अन्वयभन्दा भिन्न प्रक्रिया; अतिक्रमण। ३. केही धर्मका आधारमा समान उपमान, उपमेयमा उपमानभन्दा केही गुणको आधिक्य वा न्यूनता भई वैधर्म्य वा फरक बुझिएमा हुने एक अर्थालङ्कार।
व्यतीत- --- वि. [सं.] --- १. पहिले नै भइसकेको; बितेको; गुज्रेको; विगत। २. मरेको; मृत। ३. प्रस्थान गरेको; प्रस्थित।
व्यथा- --- ना. [सं.] --- मानसिक वा शारीरिक रूपमा हुने पीडा; कष्ट; पिर; चिन्ता। २. बिमारी; बिसन्चो।
व्यथित- --- वि. --- १. व्यथाग्रस्त; पीडित । २. आत्तिएको; डराएको; भयभीत। ३. पिर परेको; चिन्तित।
व्यभिचार- --- ना. [सं.] --- १. अनुचित वा खराब काममा लाग्ने प्रवृत्ति; अनाचार; दुराचार; दुश्चरित्रता। २. परस्त्री वा परपुरुषसँग हुने अनुचित यौन सम्बन्ध; (रन्डीबाजी, वेश्यावृत्ति आदि)। ३. मर्यादा आदिको अतिक्रमण।
व्यभिचारिणी- --- ना. --- चरित्र भ्रष्ट भएकी स्वास्नीमानिस; परपुरुषसँग अनुचित यौन सम्बन्ध राख्ने स्त्री; व्यभिचारमा प्रवृत्त स्त्री।
व्यभिचारी- --- वि. [सं.] --- १. परस्त्रीसँग अनुचित यौन सम्बन्ध राख्ने; व्यभिचार गर्ने; दुश्चरित्र। २. खराब बाटोमा लागेको; कुलतमा प्रवृत्त।
व्यभिचारीभाव- --- ना. --- स्थायी भावका सहकारी रूपमा वर्तमान रहने र अनेक रसमा व्यभिचरण वा सञ्चरण गरी रसनिष्पत्ति गराउन सहायक हुने, साहित्यमा प्रचलित एक भाव; सञ्चारी भाव वा सहचारी भाव।
व्यय- --- ना. [सं.] --- १. कुनै काममा हुने धन, बल, बुद्धि आदिको खर्च; क्षय; नाश। २. वस्तु आदि घट्दै जाने काम; ह्रास। ३. ज्योतिषशास्त्रअनुसार लग्नकुण्डलीको बाह्रौँ स्थान।
व्ययकारक- --- वि. --- खर्च गराउने; खर्चिलो।
व्ययभार- --- ना. --- सरकारी वा गैरसरकारी रूपमा सुरु गरिने कुनै योजना वा कार्यमा लाग्ने खर्चको भार।
व्ययी- --- वि. --- बढी खर्च गर्ने स्वभावको; खर्चालु।
व्यर्थ- --- वि. [सं.] --- १. कुनै अर्थ नभएको; विनाअर्थको; निरर्थक। २. कुनै काममा नआउने; विनाप्रयोजनको; उपयोगिताविनाको; बिनसित्तिको। क्रि.वि. ३. नाहक; बिनसित्ति; बित्या।
व्यवधान- --- ना. [सं.] --- १. कुनै कुरालाई खण्डित गर्ने वस्तु वा क्रिया। २. बिचमा छेक्ने वस्तु; पर्दा; आवरण। ३. छेकबार; आड; ओट। ४. बिथोल्ने काम; बाधा; अड्काउ।
व्यवधायक- --- वि. [सं.] --- १. बाधाअडकाउ पैदा गर्ने; व्यवधान गर्ने। २. कुनै कामकुरामा छेकथुन गर्ने।
व्यवसाय- --- ना. --- १. जीविकाका लागि गरिने कुनै पनि कार्य; जीवननिर्वाहको साधन; वृत्ति; पेसा; रोजगार; इलम। २. काम। ३. प्रयास; उद्यम। ४. व्यापार । ५. विभिन्न हतियार, उपकरण, सामान आदि बनाउने काम वा उद्योग।
व्यवसाय प्रशिक्षण- --- ना. --- कुनै व्यवसाय वा पेसामा दक्षता हासिल गर्न दिइने तालिम; कुनै व्यवसायसँग सम्बद्ध प्रशिक्षण।
व्यवसाय सङ्घ- --- ना. --- उद्योग, व्यापार, नोकरी आदि कुनै पेसासित सम्बन्धित व्यक्ति वा कर्मचारीहरूको हक, हितको सुरक्षा गर्न बनेको सङ्घ वा संस्था।
व्यवसायी- --- वि. --- उद्योग, व्यापार, नोकरी आदि कुनै पेसासँग सम्बन्धित; कुनै व्यवसायमा लागेको।
व्यवस्था- --- ना. [सं.] --- १. जस्तो हुनुपर्ने हो ठिक त्यस्तै अवस्था; राम्रो हालत; इन्तजाम; प्रबन्ध । २. रीतिस्थिति; चालचलन। ३. शास्त्र वा ऐनकानुनद्वारा स्थिर गरिएको नियम वा विधान। ४. वस्तुहरू यथाक्रम मिलाएर राख्ने काम। ५. कुनै कामका निम्तिको चल्दोमिल्दो उपाय; बाटो।
व्यवस्थाता- --- ना. --- प्रबन्धक; व्यवस्थापक।
व्यवस्थापक- --- ना. --- १. कुनै कामकुराको व्यवस्था मिलाउने वा तत्सम्बन्धी कार्यसञ्चालन गर्ने व्यक्ति; प्रबन्धक। वि. २. कुनै वस्तु वा मालसामान आदि ठिकसँग मिलाएर यथास्थान राख्ने। ३. कुनै कुरा वा समस्यामा शास्त्रीय वा कानुनसम्बन्धी सल्लाह दिने। ४. कुनै विषयवस्तुको शास्त्रीय विधान; दस्ताबेज।
व्यवस्थापन- --- ना. [सं.] --- १. कुनै कामकुराको व्यवस्था वा प्रबन्ध मिलाउने काम; तरतर्जुमा। २. कुनै वस्तु, मालसामान आदिलाई यथास्थान र यथाक्रम राख्ने काम। ३. कुनै कुरो वा समस्याको टुङ्गो लगाउने काम; निर्धारण; निर्णय; निश्चय। ४. कुनै विषयमा नियमकानुन बनाउने काम वा विधि।
व्यवस्थापनीय --- वि. --- व्यवस्थापन गर्न उचित; व्यवस्था गर्नुपर्ने; व्यवस्थाप्य।
व्यवस्थापिका- --- ना. [सं.] --- कुनै सङ्घ, संस्था वा सरकारको नीतिनियम बनाउने वा सामान्य कार्यनीति निर्धारित गर्ने सभा वा सदन; सरकारका तीन प्रमुख अङ्ग व्यवस्थापिका, कार्यपालिका र न्यायपालिकामध्ये एक; विधायिका।
व्यवस्थापिका सभा- --- ना. --- आवश्यकताअनुसार पुराना ऐनकानुनको संशोधन गर्ने र नयाँ कानुन बनाउने तथा सरकारको सामान्य कार्यनीति निर्धारण गर्ने; जनप्रतिनिधिहरूको सभा; प्रतिनिधिसभा; विधायिका सभा; संसद्।
```
-------------------
